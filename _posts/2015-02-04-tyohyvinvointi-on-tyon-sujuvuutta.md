---
layout: default
title: Työhyvinvointi on työn sujuvuutta
tags: työhyvinvointi
author: Sanna Tiihonen
lang: fi
---

# Työhyvinvointi on työn sujuvuutta

Työhyvinvointi on käsitteenä laaja. Olen monesti miettinyt, että
työhyvinvoinnin sijaan voisi hyvin puhua työn
sujuvuudesta. Flow-tilassa oleva työntekijä voi todennäköisesti
monella mittarilla hyvin. Aivan yksi yhteen termit eivät mene, mutta
usein ongelmat liittyvät siihen, että työnteko estyy jostain syystä.
Työtä kuormittavat keskeytykset, ristiriitatilanteet,
hallitsemattomuuden tunne, liian suuret tavoitteet, epäselvä työnkuva
tai se, että tieto ei kulje.  Liiallinen kuormitus näkyy työn
laadussa, kasvattaa sairauspoissaolojen määrää ja altistaa
työtapaturmille. Pitkittyessään se voi johtaa jopa ennenaikaiseen
eläköitymiseen. Seuraukset tulevat kalliiksi työnantajalle mutta myös
yhteiskunnalle.  [Työterveyslaitoksen
mukaan](http://www.ttl.fi/fi/tyoterveyslaitos/viesti_paattajille/Documents/vp1_2014_tttilinpaatos.pdf)
kansantaloudellisesti mitattuna kustannus on Suomessa 41 miljardia
euroa vuosittain. Se koostuu korkeista työnantajamaksuista,
sairauspoissaolojen kustannuksista, yritysten kilpailukyvyn
heikkenemisestä ja menetetyistä verotuloista. Merkittävä brittiläinen
terveydenhuoltoalan toimija [BUPA puolestaan
arvioi](http://www.theworkfoundation.com/assets/docs/publications/216_Bupa_report.pdf)
työperäisestä stressistä ja mielenterveydellisistä ongelmista
johtuvien sairauksien maksavan UK:ssa yhteiskunnalle puolestaan 4.6
miljardia puntaa (2007). Puhutaan merkittävistä summista.

## Pään sisäinen ergonomiatarkastus

Tällä hetkellä erityisesti ohjelmistotuotannossa jo jonkin aikaa
nosteessa olleet ketterät ja lean-menetelmät tarjoavat käytännön
työkaluja työn sujuvoittamiseen. Viime syksynä julkaistussa
[Sulautettujen järjestelmien ketterässä
käsikirjassa](http://trc.utu.fi/embedded/kasikirja) on selkeä
kotimainen esittely aiheeseen. Menetelmien ensisijaisena tavoitteena
on alun perin ollut vastata tuottavuuden haasteisiin, mutta kuten
käsikirjassakin todetaan, hyvin toteutettuina ketterät menetelmät
edistävät myös henkilöstön hyvinvointia.

On kiehtovaa, että on olemassa kokonaisvaltainen viitekehys, joka
tarjoaa ratkaisuja työn näkyväksi tekemiseen, ihmisten väliseen
yhteistyöhön, työajan hallintaan, tiedonkulkuun, tavoitteiden
asettamiseen sekä niiden saavuttamiseen, toimintatapojen jatkuvaan
kehittämiseen ja työrauhan saamiseen.

Menetelmiä voi hyvin soveltaa muuhunkin työhön kuin
ohjelmistokehitykseen. Työpisteen oikeanlaiseen ergonomiaan osataan
kiinnittää ilahduttavan hyvin huomiota. Seuraava askel on oppia
säätämään pään sisäinen ergonomia oikeaan asentoon ja sopivalle
kuormitustasolle.

## Ketterä työkalusarja eri tarpeisiin 

Moni ajatustyötä tekevä kokee turhautumista siitä perjantaisin
iskevästä tunteesta, mitä konkreettista kuluneen viikon aikana on
saanut aikaan. Ei ole myöskään ennenkuulumatonta, että tiimityössä on
kitkaa epäselvän työnjaon, tavoitteiden tai vastuiden
vuoksi. Kanban-taulu tekee työtilanteen jatkuvasti itselle ja muille
näkyväksi. On mieltä hyrisyttävän palkitseva tunne saada työn alla
olleita tehtäviä valmis-tilaan. Priorisoidulla tehtäväjonolla
säilytetään yhteinen näkemys siitä, mikä on kulloisellakin hetkellä
tärkeintä saada aikaan. Henkistä painolastia tekemättömästä työstä voi
helpottaa toteamalla, että pitkään roikkuneen matalan prioriteetin
työasian voi lopullisesti poistaa työlistalta.

Yllättäviä työtehtäviä pyritään usein sovittamaan ”johonkin väliin”
kalenterin ollessa jo täynnä. Hallinnan tunne kärsii, kun iso projekti
otetaan haltuun ilman, että sitä suhteutetaan käytettävissä olevaan
työaikaan. Scrumin työjaksoajattelu pyrkii minimoimaan
keskeytykset. Iteraatiolla eli lyhyillä työskentelyjaksoilla
rytmitetään projektia, jaetaan työmäärää ja muodostetaan
mahdollisimman realistisia välitavoitteita.

Hyvinvointikyselyjen ja kehityskeskustelujen vakiopalautetta on, että
omasta työstä toivotaan enemmän palautetta. Yksi toimiva väline
palautekulttuurin kehittämiseen on käyttää demoja. Niiden tarkoitus on
esitellä säännöllisin väliajoin sen hetkistä versiota työn alla
olevasta projektista muulle tiimille. Samalla niissä voi joukkoistaa
ideointia koko tiimille vaikka päävastuu projektista säilyykin yhdellä
henkilöllä. Muu tiimi kokee voivansa olla lopputuloksen takana
saatuaan mahdollisuuden vaikuttaa. Tekijälle on palkitsevaa tietää,
että työ etenee koko ajan oikeaan suuntaan. Onnistuakseen demot
vaativat luottamuksellisen ilmapiirin, jossa ihmiset eivät pelkää
keskeneräisten ajatusten esittämistä. Tavoitteena on tehdä yhdessä
mahdollisimman hyvää työn jälkeä, ei huohottaa tekijän niskaan.

Ihmisten välisen kommunikoinnin voi järjestää monella tapaa. Se voi
olla spontaania sparrausta työpöydän äärellä kahvikuppi kädessä tai
lyhyt palaveri koko tiimin kesken. Jos jonkinlaisiin
tilannepalavereihin päädytään, ne pidetään mahdollisimman
lyhyinä. Seisomapalaverien pitämistä suositaan, millä ehkäistään
venyminen ja ylläpidetään osallistujien vireystilaa. Rituaalinomaisia
palavereja vältetään.

## Rituaalit eivät tee autuaaksi

Mitään taikatemppuja menetelmät eivät ole ja kaikkiin organisaatioihin
tai kaikille tekijöille ne eivät istu. Ne vaativat isoa ajattelumallin
muutosta, kaikkien sitoutumista. Yllä mainitun BUPAn raportin mukaan
työprosessien muuttaminen on työhyvinvoinnille myös iso
riski. Ketterien menetelmien hyödyntämisessä pitäisi ymmärtää niiden
ydinajatus, ei vain poimia niihin liittyviä pinnallisia rituaaleja tai
trenditermejä.

Tämä kirjoitus julkaistiin 4.2.2015 [HENRY ry:n blogissa](http://henry.fi/uutishuone/blogi/arkisto/tyohyvinvointi_on_tyon_sujuvuutta.797.blog).
