---
# Defines the layout for permalinked posts
layout: default
# Title which is used for social media, feeds, etc.
title: Sähläyksen tilalle tietoisuutta
# Summary is a short (1 or 2 sentences) summary, for social media
summary: Keskittyminen vaatii uskallusta tehdä valintoja ja se voi olla pelottavaa.
# Tags to group posts, comma-separated (like this: tag1,tag2,tag3)
tags: sählätyö,sähläysaste,tuottavuusloikka,työhyvinvointi
# Author name
author: Sanna Tiihonen
# Language of post
lang: fi
# Thumbnail image for post. Start with a slash
image: /images/tarkka-sijainti.jpg
---

![Tarkkaa sijaintia ei voi sanoa](https://sannatiihonen.github.io/images/tarkka-sijainti.jpg)

Miellyttävän raukea miesääni kertoi meditaatioharjoitusta tehdessäni, että tietoisuutta voi viedä arkeen kahdella eri tavalla: paneutumalla juuri siihen, mitä ikinä sitten onkaan tekemässä ja olla siinä tietoisesti läsnä. Tai pysähtymällä päivän mittaan hetkeksi ja olla tekemättä mitään, ihan vain olla ja hengittää syvään. Tunnustella, miltä kehossa tuntuu juuri sillä hetkellä.

[Ammattiliitto Pron tutkimuksen](http://www.proliitto.fi/uutiset/tyomarkkinat/pro-tutki-kuka-sahlaa-toissa) mukaan suomalaisten työpaikkojen "sähläysaste" on 35-55 prosenttia. Tulos ei yllätä, mutta on silti aika pysäyttävä. Mikä valtava potentiaali menee hukkaan päivittäin. 

Työllä on valtava merkitys identiteetillemme. Työ on iso osa elämää. Sitä turhauman määrää päivittäisessä työssä, joka aiheutuu siitä, että töitä on jatkuvasti liikaa, työn tekemisen flow keskeytyy jatkuvasti tai huomaa tehneensä turhaa työtä. Työhyvinvointia tuottaa se, että voimme työssämme kokea saaneemme aikaan jotain aidosti merkityksellistä. Edistäneemme jotenkin yhteistä tavoitetta.

Tutkija Petri Palmu väittää, että sähläämisen puolittaminen olisi todellinen tuottavuusloikka. En voisi olla enempää samaa mieltä ja olen todella iloinen, että sähläämisestä puhutaan. Mikä hyppy se voisikaan olla tuottavuudelle, jos työntekijät voisivat kokea tekevänsä töitä sujuvasti, tavoitteen ja työnjaon olevan selkeä ja tekemisen järkevää. Turhauma ei ainoastaan poistuisi vaan tilalle tulisi työssä onnistumisen tunteesta kumpuavaa hyvinvointia.

"Tuottavuus on enemmän laatua kuin määrää." Niinpä. Ehkä kyse on siitä, että keskittyminen vaatii uskallusta tehdä valintoja ja se voi olla pelottavaa. Ehkä tuntuu turvallisemmalta tehdä vähän kaikkea, jotta ei tulisi tehneeksi vääriä valintoja. Sillä taktiikalla on vaikea saada aikaan hyviä tuloksia ja erottautua tekemisen laadulla. Jos on jatkuva kiire, ei ehdi pysähtyä pohtimaan tekemisensä suuntaa. Tekeminen muuttuu rauhattomaksi säntäilyksi, josta kärsivät työn laatu ja hyvinvointi. 

Lean-menetelmistä on apua organisaatiotason sähläyksen kitkemisessä. Yksilötasolla kannattaa kokeilla meditaatioharjoituksen tietoisuuden viemistä myös työpaikalle. Keskity siihen yhteen, selkeään ja priorisoituun tehtävään, jota olet tekemässä ja ole siinä läsnä. Keskeytä tekeminen aina ajoittain, ole tekemättä mitään, anna ajatusten virrata, pysähdy pohtimaan, mitä on tärkeintä tehdä seuraavaksi ja pysähdy iloitsemaan aikaansaannoksiasi.
