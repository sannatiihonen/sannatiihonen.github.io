---
# Defines the layout for permalinked posts
layout: default
# Title which is used for social media, feeds, etc.
title: Enemmän ketterää mindfulnessia, vähemmän sekavaa multitaskingia
# Summary is a short (1 or 2 sentences) summary, for social media
summary: Kirjoitus siitä, miten kokeilimme kanban-taulua HR-tiimissä ja miten se onnistui.
# Tags to group posts, comma-separated (like this: tag1,tag2,tag3)
tags: kanban,työhyvinvointi
# Author name
author: Sanna Tiihonen
# Language of post
lang: fi
# Thumbnail image for post. Start with a slash
image: /images/sanna_default.jpg
---

En ole luullakseni koskaan ennen kuullut niin paljon puhetta
priorisoinnin, ketteryyden ja työtapojen muutoksen tarpeesta kuin
kuluneena syksynä. Mitä se ketteryys on käytännössä? Tai ne uudet työn
tekemisen tavat? Kokeilimme sitä HR-tiimissämme käytännössä. Tein
hyvin yksinkertaisen sovelluksen Toyotalla kehitetystä
kanban-menetelmästä. Hyödynsimme sitä töiden pilkkomiseen,
priorisointiin, vaiheistamiseen ja näkyväksi tekemiseen. On melkein
ällistyttävää, miten hyvin se toimii.

Tarvittiin iso fläppipaperi, tussi ja Post It -lappuja. Fläpille neljä
saraketta: vastuuhenkilö, odottavat tehtävät, työn alla olevat
tehtävät ja tehdyt tehtävät (jee!).

Listasimme kaikki yhteen isoon tavoitteeseen liittyvät yksittäiset
tehtävät Post It -lapuille. Tämän voi helposti tehdä
tiiminä. Mietimme, mikä on konkreettinen tavoitteemme ja mitä sen
saavuttaminen vaatii.

Alussa kaikki yksittäiset Post It -tehtävät siirrettiin odottamassa
olevien tehtävien sarakkeeseen. Tästä käynnistyi priorisointi. Mitä on
tärkeintä saada tehtyä juuri nyt? Aivan ensimmäiseksi. Samalla
sovimme, kuka ottaa minkäkin tehtävän työn alle. Nämä tehtävät
siirtyivät fläpillä työn alla olevien sarakkeeseen vastuuhenkilön
kohdalle.

## Elefantti syödään pala kerrallaan

Muut tehtävät jäivät odottavien tehtävien sarakkeeseen. Olennainen
juttu on, että ei ole tarkoituskaan aikatauluttaa kaikkia odottamassa
olevia töitä. Elefantti syödään pala kerrallaan. Kaikkea ei myöskään
tarvitse osata huomioida heti. Miten vapauttavalta se tuntuukaan!
Muutoksia tulee ja uusia tehtäviä putkahtaa mieleen matkan
varrella. Ne kirjataan Post It -lapuille ja arvioidaan, menevätkö ne
jonkun jo tekeillä olevan työn edelle tai siirtyvätkö ne muiden
odottavien tehtävien joukkoon.

Kun isompi tavoite on pureskeltu pienemmiksi paloiksi ja tehty
näkyväksi, huomasin kanban-taulun auttavan myös eri tehtävien välisten
riippuvuussuhteiden hahmottamista: mitä on mahdollista tehdä nyt, mitä
vasta sitten kun tehtävä x on saatu valmiiksi.

## Realismia työajan käyttöön: pakko tehdä valintoja

Työn alla olevien tehtävien sarakkeeseen ei ihan konkreettisestikaan
mahdu kovin montaa Post It -lappua. On pakko tehdä valintoja ja
suhtautua realistisesti siihen, mitä ehtii tehdä käytettävissä olevana
työaikana. Keskeiseltä ei ole tuntunut arvioida yksittäisiin Post It
-tehtäväkokonaisuuksiin kuluvaa aikaa, ja saada tehtävistä
tasakokoisia tehtäväblokkeja. Se, että työn alla olevat tehtävät
visualisoi ja palastelee ne pienemmiksi, tuo jo paljon hallinnan
tunnetta. Sitä tuo se, että kaikki tiedossa olevat tehtävät on
listattu ylös ja ne siirtyvät vaiheesta toiseen ja odottamassa olevat
tehtävät on koko ajan helppo tsekata fläpiltä.

## Sujuvuutta tiimityöhön

Tiimityötä helpottaa se, että tehtävät on kirjattu näkyville ja ne voi
konkreettisesti jakaa ja sopia, kuka ottaa mitäkin
vastuulleen. Sovittavaksi jää, kuinka usein kanban-taulun äärelle
kokoonnutaan priorisoimaan seuraavat tehtävät ja jakamaan seuraavat
nakit. Olen huomannut, että se voi olla hyvin spontaaniakin. Ei
tarvita enää sekalaisten to do -listojen silmäilyä. Tarvitsee vain
vilkaista kanban-taulua, ja sopia mihin on tarpeen ryhtyä seuraavaksi.

Ja hauskana käytännön huomiona: kun tiimin työt on esillä työhuoneen
seinällä, ovat ne näkyvissä myös satunnaisille ohikulkijoille. HR-työ
on usein kovin näkymätöntä, mutta kanban-fläpit tekevät siitä asteen
näkyvämpää myös muille kuin oman tiimin jäsenille.

## Ryhdikkyyttä tiimipalavereihin

Kuulen usein valitettavan sitä, kuinka palaverit vievät aikaa
varsinaiselta työltä, palaverien agenda on jäsentymätön, päätöksiä ei
tehdä, keskustelu ryöstäytyy tai tapaamiset ovat jotenkin muuten
tehottomia aikasyöppöjä.

Palavereita on erilaisia ja jokaisen palaverin tavoite kannattaa
tietysti määritellä aina etukäteen. Onko tarkoitus ideoida, käydä
yhteistä keskustelua, tehdä päätöksiä? You name it.

Yksi vaihtoehto on, että kanban-taulu voi olla tiimipalaverin
agenda. Tiimipalaveri voi olla se paikka, jossa ratkaistaan
mahdolliset ongelmakohdat. Jos se poikii uusia tehtäviä, ne lisätään
kanban-taululle.

Koska tiimipalaveria ei tarvitse käyttää ainakaan niin suuressa määrin
missä mennään -kierrokseen, voi ajan käyttää tehokkaammin esimerkiksi
yhteiseen suunnitteluun ja sellaisista asioista keskusteluun, joissa
tarvitaan koko tiimin näkemystä.

## Keskittyminen tuo tuloksia ja onnistumisen tunteita

Todellisuutta on, että samalla tiimillä on useita samanaikaisia töitä
ja tavoitteita. Voi olla haastavaa toteuttaa kanbanin filosofian
mukaista ideaa siitä, että töitä otetaan työn alle juuri sen verran
kun sillä hetkellä on mahdollista. Kaikkia meneillään olevia isoja
tavoitteita kun ei saa samalle fläpille helpottamaan kokonaisuuden
hahmottamista ja työmäärän arvioimista.

Mutta jo yksittäisten isojen projektien purkaminen pienempiin osiin ja
vaiheistaminen tuntuu merkittävältä muutokselta. Tavoitteena on tehdä
töitä kestävällä työtahdilla. Auttaa hahmottamaan, mitä on realistista
saavuttaa. Antaa onnistumisen tunteita sillä, kun työt siirtyvät
tehtyjen sarakkeeseen ja epämääräisen suurena näyttäytynyt tavoite
etenee. Auttaa tekemään töitä hallitummin pala kerrallaan. Saada
aikaan aitoa tiimityötä ja vähentää päällekkäistä tekemistä, kun
vastuut on selkeästi sovittu. Reagoida muutoksiin hallitusti ja
nopeasti. Auttaa tekemään valintoja, mihin juuri nyt on olennaista
panostaa. Auttaa saamaan aikaan tuloksia. Saada työhön enemmän
mindfulnessia ja vähemmän multitaskingia.
